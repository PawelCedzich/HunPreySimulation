Celem niniejszej pracy jest przeprowadzenie symulacji interakcji łowca-zwierzyna z wykorzystaniem metod sztucznej inteligencji, w szczególności algorytmu NEAT, w celu zbadania wpływu ewolucji strategii zachowań na dynamikę tych interakcji w trzech różnych scenariuszach środowiskowych. Symulacja ma na celu porównanie wyewoluowanych zachowań zarówno drapieżników, jak i ofiar w zależności od specyficznych parametrów każdego scenariusza.

W pracy dokonano przeglądu literatury dotyczącej modeli drapieżnik-ofiara, zarówno matematycznych, jak i symulacyjnych, ze szczególnym uwzględnieniem zastosowania sztucznych sieci neuronowych oraz algorytmów ewolucyjnych, takich jak NEAT. Implementacja została zrealizowana w języku Python i obejmuje moduły huntprey, prey, predator oraz shared, które definiują strukturę środowiska oraz agentów. Agenci – drapieżnicy i ofiary – są reprezentowani jako obiekty posiadające zestaw cech, takich jak pozycja, prędkość, kierunek ruchu, poziom energii (stamina), a także percepcję otoczenia podzieloną na sektory, w których wykrywają obecność innych agentów oraz pożywienia. Zachowanie każdego agenta jest sterowane przez sieć neuronową optymalizowaną metodą NEAT, której wejścia obejmują m.in. informacje o dystansie, typie napotkanego obiektu, kierunku i prędkości, a wyjścia odpowiadają za decyzje ruchowe.

Symulacja została przygotowana w trzech wariantach środowiskowych, różniących się parametrami takimi jak wielkość obszaru, tempo regeneracji zasobów, liczba i zasięg percepcji agentów oraz początkowa liczebność populacji. Moduł shared definiuje wspólne parametry i funkcje wykorzystywane przez oba typy agentów, zapewniając spójność logiki symulacji. Zakres pracy obejmuje przeprowadzenie eksperymentów mających na celu obserwację i porównanie wyewoluowanych strategii polowania oraz unikania, analizę skuteczności tych strategii w różnych warunkach środowiskowych, a także dyskusję na temat wpływu parametrów symulacji na adaptację i zachowania populacji.
